---
layout: post
title: Pre odporcov „novej“ Futuramy
tags:
- archive_posterous
- TV
---
> Príspevok pôvodne zverejnený na [http://laki.posterous.com/pre-odporcov-novej-futuramy](http://laki.posterous.com/pre-odporcov-novej-futuramy)

V [diskusných fórach na IMDB](http://www.imdb.com/title/tt0149460/board/threads/) som bol nemilo prekvapený počtom ľudí sťažujúcich sa na to, že nová Futurama už nie je čo bývala; mnohí sa nestránia označiť ju za priam katastrofálnu.

Týmto zamyslením isto nič nezmením, ale osobne to vidím tak, že hodnotiť nové epizódy negatívne je v tejto chvíli unáhlené a neobjektívne. Prečo?

Po prvé preto, lebo posledné „staré“ epizódy boli vysielané pred 7 rokmi. Za sedem rokov sa toho veľa zmení, nielen u scenáristov seriálu, ale aj u divákov. Keď som prvýkrát sledoval epizódy piatej série ja, mal som 14-15 rokov; dnes mám 21 a moje názory a charakter sa za tých pár rokov výrazne zmenili.

Nebaví ma už záchodový humor, nebaví ma už samoúčelné vtipkovanie, nebaví ma slabý scenár. Dnes oceňujem popkultúrne odkazy, metafory, skrytý humor a aj keď sa na niečom ani raz nezasmejem, dokážem sa výborne baviť na trefnej kritike alebo paródii, na zaujímavom príbehu alebo originálnom nápade. To som ale ja, u iných to môže byť presne naopak, alebo úplne inak. Málokto sa však za tých 5-7 rokov vôbec nezmenil.

Po druhé, je rozdiel sledovať seriál po častiach, s (viac)týždňovými prestávkami alebo sledovať seriál „maratónovým“ štýlom, viac epizód či sérií naraz, alebo tesne za sebou. Prvú až piatu sériu Futuramy som sledoval druhým spôsobom, behom asi mesiaca som videl všetky diely. Keď si človek zvykne na 3 výbuchy smiechu každú hodinu, jeden za 20 minút mu pripadá málo.

Po tretie, očakávania môžu urobiť obrovský rozdiel. Niekto čakal epizódy rovnako dobré ako najlepšie epizódy sérií 1-5, niekto zasa čakal kvalitu porovnateľnú so slabšími DVD filmami, alebo ešte horšie. Výsledkom potom mohlo byť prekvapenie, či už kladné alebo záporné, alebo neobjektívne prilepšovanie alebo prihoršovanie nových epizód; niekomu stačí, že sleduje Futuramu a je z nej okamžite nadšený, iný sa zasa obáva, že nové časti budú zlé, tak hľadá chyby aj tam, kde nie sú.

Ja osobne som so šiestou sériou spokojný. Nie sú to (zatiaľ) najlepšie epizódy seriálu, ale bavím sa a hoci som možno čakal trochu viac, ešte stále je dosť času na zlepšenie. Ja si zvykám na opätovné sledovanie Futuramy a jej tvorcovia si zvykajú na opätovné písanie Futuramy.

Na záver malá anketka: [Čo si myslíte o zatiaľ odvysielaných epizódach 6. série Futuramy?](http://twtpoll.com/3g5vwj)