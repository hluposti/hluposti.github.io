---
layout: post
title: Hudobná zoo a jej šampión
tags:
- archive_posterous
- software
---
> Príspevok pôvodne zverejnený na [http://laki.posterous.com/hudobna-zoo-a-jej-sampion](http://laki.posterous.com/hudobna-zoo-a-jej-sampion)

[**Spevavý vtáčik**](http://getsongbird.net/)  
Na prehrávanie hudby na PC som približne rok používal [Songbird](http://getsongbird.net/). Krásna to myšlienka, spojiť prehrávač s webovým prehliadačom, navyše s možnosťou doinštalovať ľubovoľné funkcie pomocou doplnkov. Škoda len, že koncept zostal dodnes nedotiahnutý. Prehrávač po nainštalovaní nezvláda viacero základných funkcií a hoci sa mnoho ľudí oháňa argumentom „veď na to existuje doplnok“, veľa vecí si musia jeho užívatelia odpustiť.

Pred nejakými 2-3 mesiacmi vyšiel pre Songbird update a mne sa zdá, že jeho prínos spočíval jedine v spomalení vyhľadávania v databázi a v nekompatibilite s existujúcimi doplnkami. Aby som spojazdnil všetky, ktoré som používal v predchádzajúcej verzii (Now Playing List, Song Notifier, DetailsPane, Last.fm a zopár iných, ktoré len dodávali programu funkcie, bez akých by nemal vôbec existovať), musel som hodinku-dve pátrať v diskusiách; Song Notifier mi dokonca začal fungovať až keď jeho tvorca uvoľnil update – pokiaľ si správne pamätám – 2 mesiace po vydaní nového Songbirdu. Iné doplnky sú bez updatov aj vyše roka a nikto s tým nič nerobí. Prehrávanie CD program nezvláda dodnes a ktovie, či ho vôbec niekedy zvládať bude. Absurdné.

[**Hudobná včelička**](http://www.getmusicbee.com/)  
Pred pár dňami mi napadlo znovu skúsiť zapátrať po nejakej schopnej alternatíve a hoci som nedúfal, že sa mi podarí nájsť niečo, čo mi bude vyhovovať, narazil som na [MusicBee](http://www.getmusicbee.com/). Až dnes som si našiel čas program nainštalovať a pohrať sa s ním a dospel som k záveru, že mi absolútne vyhovuje. Obsahuje všetko, čo som mal na Songbirde rád (a aby som mu nekrivdil, priznám, že toho nebolo málo), obsahuje všetko, čo som si do Songbirdu musel doinštalovať a navrch pridáva zopár drobností, ktoré potešia a ktoré som u Songbirdu už ani nečakal:

* vynikajúci editor ID3 tagov (môj obľúbený [Mp3tag](http://www.mp3tag.de/en/) má konečne schopného konkurenta)
* podpora funkcie [Aero Peek](http://windows.microsoft.com/en-US/windows7/products/features/peek) vo Windows 7: v prípade MusicBee sa v okne zobrazí prehrávaná skladba a ovládacie prvky
* program si po reštarte bez problémov zapamätá nielen posledný prehrávaný playlist, ale aj poslednú prehrávanú pieseň a pozíciu jej prehrávania pri ukončení programu (Songbird nič z toho nezvláda a doplnky, ktoré by to mali zmeniť v najnovšej verzii nefungujú)
 * zobrazuje sa súhrn trvania piesní v „Now Playing“ playliste (doplnok Songbirdu nič také nezobrazuje)
 * síce to veľmi nevyužijem, ale existuje možnosť zobraziť informácie o skladbe alebo interpretovi z [last.fm](http://www.last.fm/), Wikipédie, alebo iných stránok
 * rovnako ako u Songbirdu, nechýba zabudovaný webový prehliadač 
 * rýchlosť je oproti najnovšej verzii Songbirdu neuveriteľná: štart programu trvá asi 2 sekundy a vyhľadávanie v databáze zobrazí výsledky takmer okamžite; pre porovnanie: Songbird sa spúšťa necelých 10 sekúnd a vyhľadávanie v databáze trvá pár sekúnd (nedajbože aby ste pri hľadaní urobili preklep, zvýšenie krvného tlaku zaručené!)
 * spotreba RAM po spustení: MusicBee necelých 30 MB; Songbird vyše 90 MB

[**Mediálna opička**](http://www.mediamonkey.com/)  
Pre úplnosť dodám, že pred Songbirdom som pár mesiacov používal [MediaMonkey](http://www.mediamonkey.com/). Bol som spokojný, ale vyznať sa vo všetkých tých nastaveniach bolo pre mňa takmer nemožné a keď som náhodou otvoril editor ID3 tagov, mal som chuť schovať sa pod posteľ. Skvelý prehrávač, ale zdal sa mi prehnane komplexný. MusicBee obsahuje všetko, čo som v MediaMonkey používal, pričom rozhranie zostáva user–friendly; s trochou logiky je možné všetko rýchlo nájsť a pri náhodnom kliknutí na nechcené miesto nikde nevyskočí kontextové menu s desiatkami neznámych funkcií, ktoré má človek strach vyskúšať.

MusicBee je full–featured user–friendly prehrávač, ktorý jednoducho funguje. Predchádzajúca veta by isto presvedčila aj zopár jabĺčkárov, aby prehrávač vyskúšali, tak ak je to vaša šálka kávy, dajte mu šancu, mňa veľmi milo prekvapil.