---
layout: post
title: Burtonova Alica v krajine zázrakov
tags:
- archive_posterous
- film
---
> Príspevok pôvodne zverejnený na [http://laki.posterous.com/burtonova-alica-v-krajine-zazrakov](http://laki.posterous.com/burtonova-alica-v-krajine-zazrakov)

[*Alice v krajine zázrakov*](http://www.csfd.cz/film/235922/) som sa trochu obával. Prvé obrázky ma nadchli (z Klobúčnika šla [hrôza](http://www.dailystab.com/blog/wp-content/uploads/2008/11/johnny-depp-mad-hatter-1.jpg), v dobrom slova zmysle), prvé trailery nemilo prekvapili a zanechali pachuť a prvé recenzie ma od filmu odradili úplne. Teda aspoň čo sa návštevy kina týka. Dnes som si film konečne „zaobstaral“ a obavy sa nanešťastie naplnili.

[Burtonov](http://www.csfd.cz/reziser/2838/) rukopis je badateľný minimálne, celé je to temné a farebné, kvázi desivé a kvázi vtipné, ale nie je to nič ako [*Beetlejuice*](http://www.csfd.cz/film/1071/) či [*Nožnicovoruký Edward*](http://www.csfd.cz/film/1073/), dokonca nič ako [*Charlie a továreň na čokoládu*](http://www.csfd.cz/film/135983/). To je prvý problém. Netešil som sa na *Alicu v krajine zázrakov*, tešil som sa na novú „burtonovku“.

Druhá vec, ktorá ma štvala bol scenár. Plný nelogickostí, nudných postáv a hlavne sa silou mocou snažiaci tváriť vtipno-úchylno-temne, „burtonovsky“. Ale nedarí sa mu to, umelosť z neho srší na všetky strany.

A keď sme už pri umelosti, je tu tretí a asi najväčší problém: neveril som jedinej sekunde filmu. Začiatok, v reálnom svete, je neskutočne umelý a plný čierno-bielych postáv s jedinou charakterovou vlastnosťou. Vrátane titulnej Alice. Potom sa dostávame do Wonderlandu/Underlandu a tam je 90% scén počítačom generovaných. Dokonca aj normálne postavy sú upravované počítačom (napr. hlava [Heleny Bonham Carter](http://www.csfd.cz/herec/271/)), a to nijak dokonalo a pôsobia preto veľmi neprirodzene a rušivo.

Je mi síce jasné, že svet, akým je Wonderland, sa natočiť bez trikov nedá. Jednak sa dalo počkať až budú triky dokonalejšie (rok-dva by podľa mňa boli bývali postačili), alebo venovať trikom viac peňazí, príp. ich zveriť schopnejšiemu trikovému štúdiu. Producenti ale asi považovali za dôležitejšie točiť film v 3D. Koho zaujíma uveriteľnosť filmu, keď ho pozerá v 3D a vyskakuje na neho klobúk? Nikoho. Teda až na ľudí, ktorých 3D nezaujíma. A ľudí, ktorí pri sledovaní (či už 3D alebo 2D) filmu myslia.

Druhá vec je, že bizarné prostredie sa dalo vytvoriť inak. Omnoho originálnejšie. Burtona som považoval za originálneho režiséra, *Alicou* ma ale sklamal. Pracoval predsa s bábkovými filmami a určite by nemal problém ani s kreslenou animáciou. Toto bolo isto pohodlnejšie riešenie a dalo sa samozrejme, k spokojnosti producentov, efektne natočiť v treťom rozmere. Neviem, či za toto rozhodnutie môže Burton alebo štúdio, ktoré film produkovalo, ale je to jedno, originalita filmu jednoducho chýba.

Ďalšia vec, ktorá mi vadila boli herci. Absolútne znudené a nezaujímavé výkony. [Mia Wasikowska](http://www.csfd.cz/herec/44404/) je síce zlatá, ale jej výkon je nudný (čo mohlo byť spôsobené zle napísanou postavou). [Johnny Depp](http://www.csfd.cz/herec/331/) je zo všetkých asi najlepší, ale opäť raz hrá excentrickú postavu, opäť raz trochu inak, ale mňa to už akosi nebaví (možno bol ale problém v zle napísanej postave; áno, aj tejto). Helena Bonham Carter je nezaujímavá (kvôli plochosti svojej postavy) a výkon [Anne Hathaway](http://www.csfd.cz/herec/2188/) je maximálne divný, a to bez akéhokoľvek vysvetlenia. Opäť raz chyba scenára. Zvyšok obsadenia nezaujímavý, ale ako to tak po sebe čítam, za nezaujímavé postavy môže veľmi pravdepodobne len a len scenár.

A posledná vec: hudba. Všímal som si ju, „burtonovky“ predsa vždy (s výnimkou [*Sweeneyho Todda*](http://www.csfd.cz/film/224930/)) ozvučuje úžasný [Danny Elfman](http://www.imdb.com/name/nm0000384/). Ale nechcel som veriť, že to, čo som si ledva dokázal všímať by vytvoril Elfman. A predsa hudbu skladal on. Nuda.

Celkovo je *Alica* sklamaním, dokonca aj keď som mierne sklamanie čakal. Prvú polhodinu som vyslovene nenávidel, potom som sa naladil na nižšiu frekvenciu kvality a nejak som ten zvyšok pretrpel, ale hlavou som krútil príliš často. A finálny tanec Klobúčnika a o pár minút Alice? Po tele mi v oboch prípadoch prebehli zimomriavky. Ten trápny druh.

*Alica v krajine zázrakov* je jednoducho najhorším Burtonovým filmom - áno, videl som nezáživnú [*Planétu opíc*](http://www.csfd.cz/film/1079/) a videl som aj výborný [*Mars útočí!*](http://www.csfd.cz/film/1077/) - a produktom tvorivej krízy. Dúfam, že iba dočasnej.